---
title: ESA Concurrent Engineering Workshop 2016
layout: post
author: goczan-bence
image: /images/misc/missing.svg
---

2016\. szeptember 20-23. között került megrendezésre az ESA Education Office szervezésében az ESA 'Concurrent Engineering Workshop'-ja. A workshop helyszínén, a belgiumi ESA Redu Centre-ben 15 ország 22 egyetemistája gyűlt össze, hogy megismerkedjenek az űreszközök tervezésének egyik legelterjedtebb módszerével. Az eseményen részt vett az UPRA csapat vezető mérnöke, Góczán Bence is.

A résztvevő hallgatók egy projektfeladat megoldása során kerültek közelebb a konkurens tervezés módszeréhez, melynek lényege, hogy az egyes részegységek tervezése párhuzamosan történik. Minden változtatás, mely hatással lehet a többi alrendszer működésére gyorsan beazonosításra kerül és a folyamatos kommunikációnak köszönhetően azonnal látható az érintett egységek tervezői számára. A konkurens tervezés módszere gyors és hatékony, mely kifejezetten alkalmassá teszi űreszközök tervezésére.

![](/images/misc/missing.svg)

A workshopot az ESA Concurrent Design Facility (CDF) két munkatársa vezette, akik először bevezették a résztvevő hallgatókat a konkurens tervezés rejtelmeibe, majd pedig az Open Concurrent Design Tool (OCDT) nevű, nyílt forráskódú applikáció működését sajátíthatták el.

A második napon az eszközeikkel immár otthonosan bánó hallgatók megismerték a projektfeladat részleteit. A cél egy kis méretű űreszköz tervezése volt, melynek feladata, hogy megfigyeléseket készítsen az immár űrszemétté vált Envisat műholdról. Az elsődleges küldetés során a műhold megközelíti, majd feltérképezi az Envisat mozgását, melyre azért van szükség, hogy egy későbbi küldetés során biztonságosan a légkörbe navigálhassák az űrszemétté vált műholdat.

![](/images/misc/missing.svg)

A küldetés megtervezéséhez a hallgatók csapatokat alakítottak, melyek mindegyike a műhold egy-egy alrendszeréért volt felelős. Góczán Bence a kommunikációs és telemetria alrendszeren dolgozhatott, mely nem áll távol az UPRA projekt során végzett munkájától sem.

"Az elején kissé izgultam, hiszen sem a csapattársamnak sem nekem nem a rádiós kommunikáció a fő szakterületünk. Szerencsére a küldetés nem kívánta meg egy teljesen új modul kifejlesztését, egy kész eszközkészletből dolgozhattunk. A ReHAB ballon fejlesztése során szerzett tapasztalat és tudás nagyban segített a megfelelő rádiós modul kiválasztásában." Foglalta össze Bence. "Kezdetben teljesen a kommunikációs modulra és az adattárolásra koncentráltunk, de a tervezés során Robin, a projekt vezetője odajött hozzánk, hogy a fedélzeti számítógép kiválasztását is ránk bízhatja-e. A válasz természetesen igen volt, és úgy érzem sikerrel teljesítettük a ránk bízott feladatokat."

![](/images/misc/missing.svg)

Az utolsó napon a csapatok a műhold második iterációjával kezdhettek neki az összefoglaló prezentációnak, mely során minden alrendszer bemutatta az elért eredményeket és a kiválasztott alkatrészek paramétereit. A workshop végére egy felbocsátásra alkalmas űreszköz előzetes terveit sikerült elkészíteni. A telemetria rendszer tervezése mellett Góczán Bencének maradt ideje a küldetés logójának megtervezésére is, mely nem csak a résztvevő hallgatók, hanem a szervezők tetszését is elnyerte, így a végső prezentációkba ez is bekerülhetett.

A munka mellett a résztvevőknek bemutatásra kerültek az ESA egyetemi hallgatók számára biztosított további lehetőségei is, valamint maradt idő egy körbevezetésre az ESA Redu Centre-ben, mely során megismerhették a műholdak földi üzemeltetésével járó feladatokat.

![](/images/misc/missing.svg)

"Nagyon jó élmény volt résztvenni a workshopon. A hasznos, új ismeretek mellett új embereket ismerhettem meg, akikkel egy nap majd lehet, hogy együtt fogok dolgozni. Mindenkit csak bátorítani tudok, hogy éljen hasonló lehetőségekkel, akár ESA, akár saját szakterületének megfelelő programokra való jelentkezéssel. Rengeteg hasznos gyakorlati tapasztalattal és új ismerettségekkel lehet gazdagodni." Foglalta össze élményeit Bence.

![](/images/misc/missing.svg)

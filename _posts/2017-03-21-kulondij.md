---
title: Különdíj az SZTE Telemedicina pályázatán
layout: post
author: moricz-tamas
image: http://lego.sch.bme.hu/wp-content/uploads/2017/03/szte2-500x159.jpg
---
A Szegedi Tudományegyetem által meghírdetett Telemedicina pályázaton indult el a Neuroheadset projektünk.

Egy szegedi orvostanhallgató társunk keresett minket meg, majd megkezdődött a közös ötletelés telemedicinás alkalmazásunkról. Végül körünk Neuroheadset projektjének alkalmazását vettük a pályázat kiindulásának, későbbi témájának. Azért is volt szerencsés választás, mivel így lehetőségünk volt kiismerni saját diagnosztikai eszközünk alkalmazási határait.

Az első fázisban irodalomkutatással, gyűjtőmunkával foglalkoztunk. Ennek a levezetését Rabatin Gábor vezérélte, a brainstormingokat pedig Móricz Tamás vezette. Sikerült kialakítanunk egy tematikát az EEG készülékekről, melynek különböző pontjai jól elszeparálhatóak voltak, s így a különböző feladatok kiosztásra kerülhettek a csapaton belül.

Pásti Viktor és Losonczi Csaba összefoglalta az elektorenkefalográfiai eszközök fajtáit. Kiss Marcell és Vogel Csongor a különböző orvosi felhasználásokat vette sorra. Móricz Tamás a jelek feldolgozásáért volt a felelős és elemezte az EEG eszközök ergonómiai problémáit. Végül pedig kifejtettük magát a mobil applikációnkat, mely segít az állandó fizikai terhelés alatt álló embereken.

![](http://lego.sch.bme.hu/wp-content/uploads/2017/03/szte1.jpg)

_Az applikációról szóló diánk_

Eleinte viszont nem volt könnyű megtalálni a fő vezérvonalat, mert a tématerület folyamatosan érdekesebbnél érdekesebb megoldásokat, vagy éppen megoldandó problémákat vonultatott fel, de a végén Gujgiczer Anna segítségével összeállt egyben a tudományos igényességű dokumentációnk a beadási határidőre. Februárban érkezett meg hozzánk az SZTE-ÁOK dékánjának üzenete, miszerint a pályázat elbírálása érdekében várnak minket szeretettel Szegedre, ahol egy 20 perces prezentációt kell megtartanunk, majd 10 percben válaszolni a kérdéseikre.

A diasorozatot Csongor és Marcell készítették el, és ők is reprezentálták csapatunk a Szegedi Tudományegyetem Campuszán. Az előadás megtervezése közben az eddigieknél nagyobb hangsúlyt szenteltek az alvás alatti agyi jelek feldolgozására. Összevetették a jelenleg a piacon is elérhető aktigráf megoldásokat a pontos, de a hordozhatóság szempontjából bonyolult poliszomnográfiával.

Az előadásra az ÁOK-TTIK Orvosi Fizikai és Orvosi Informatikai Intézetében került sor, ahol az intézet munkatársai, professzorai foglaltak helyet a nézők között. Prezentációnk végeztével rengeteg szakmai tanáccsal gazdagodtunk, és pozitív visszacsatolással bátorítottak minket a téma folytatásában, pályázatunkat különdíjban részesítették.

A prezentáció után elhangzott tanácsokat megfogadva, a továbbiakban is kutatjuk a neuroheadsetek különböző felhasználásának módját, egyikünk a BME-n az Önálló laboratórium című tárgy keretei között kíván további tapasztalatokat szerezni a témában, és az elektorenkefalográfiával kapcsolatos tudásunkat beépítettük következő tanfolyamaink anyagába leendő körtársaink számára.

Résztvevők: Gujgiczer Anna, Kiss Marcell, Losonczi Csaba, Móricz Tamás, Pásti Viktor, Rabatin Gábor Miklós, Vogel Csongor Benedek
